Vir die tiende agtereenvolgende jaar is Hoërskool Pietersburg (PHS) as algehele wenners van die jaarlikse interhoër, wat Vrydag by Hoërskool Louis Trichardt aangebied is, aangewys.
Benewens dié prestasie het verskeie atlete met individuele pryse weggestap en die skool se seun- en meisiespan is ook as algehele wenners aangewys.
Niel Smit word benoem as junior Victor Ludorum, Cor Muller as senior Victor Ludorum en Chinique Brown as senior Victrix Ludorum.
Rinelda van der Linde se prestasie in gewigstoot besorg haar die toekenning as beste senior meisieveldatleet terwyl Tania Roslee en Chinique onderskeidelik as beste junior en senior meisiesbaanatleet aangewys word vir hul topprestasies in die 200 m.
Pieties stap verder weg met die toekennings vir beste spronge, werpe, naellope, middel- en langafstande en aflosse.
Die leerders wat nie op die veld gekompeteer het nie het wel hul deel op die pawiljoen gebring. PHS word aangewys as die skool met die beste voorbereide lied en beste dirigente en ontvang ‘n tweede plek in die kompetisie vir die geesbeker.
Pietie-skoolhoof, Willie Schoeman sê hy is baie trots op die skool se prestasie. “Ons het gewerk vir ‘n tiende agtereenvolgende jaar as interhoërwenners en ons het dit bereik. Dit is ‘n voorreg om my onderwysloopbaan op so wyse af te sluit,” sê Schoeman wat later vanjaar as hoof sal aftree.
Storie en foto’s: RC Myburgh
>>rc.observer@gmail.com
Abby Wagner en Enrique Louwrens is deel van PHS se dirigente wat as beste groep aangewys is tydens dieinterhoër.
Cor Muller, o.17, vlieg oor die hekkies. Hy word as senior Victor Ludorum aangewys.
Abby de Jager, o.17, in aksie en behaal ‘n goue medalje in spiesgooi.
Japie Wentzel van Pieties se poging besorg hom ‘n eerste plek vir diskus seuns o.19.
Michelle Claassens, o.17 van Pieties verwerf goud in hekkies.
PHS se Jan-Hendrik Weyer, o.19, steier oor die laaste hekkie, maar behaal steeds goud.
Die o.16-naelloper, Zoë Dunster-van den Heever is eerste oor die wenstreep in die 100 m.
Jenny-Lee Malan, o.16, gee haar beste in naellope.
JJ Cromhout, o.15, van PHS maak korte mette met sy teenstanders in hekkies.
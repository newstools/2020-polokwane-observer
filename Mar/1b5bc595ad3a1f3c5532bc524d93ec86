Die stad se musiekliefhebbers kry Saterdag, 4 April die geleentheid om klassieke musiek uit die boonste rakke te geniet wanneer ‘n konsert plaaslik aangebied word deur uitmuntende kunstenaars.
Op die spyskaart is onder andere ‘n voortreflike uitvoering van klavierwerke vir vier hande, wat die Hongaarse Rhapsodie no 2 van Liszt en Gershwin se Rhapsody in Blue met kunstenaars Chanie Jonker en Jannie le Roux insluit.
Volgens organiseerder van die konsert, Ans Becker, is Chanie ‘n klassiek opgeleide pianis van Pretoria, Sy het haar B.Mus (Voordraers) aan die Universiteit van Pretoria met lof geslaag, waarna sy haar kwalifikasies met verskeie diplomas in musiek aangevul het. Na haar klassieke studies betree sy ‘n wye verskeidenheid van genres, onder andere jazz en kontemporêre Afrikaanse musiek. Op laasgenoemde terrein is sy tans oral te sien as begeleier vir die bekende sanger Jannie du Toit.
Jannie le Roux is ‘n veelsydige voordraer en opvoeder. Na voltooiing van sy Meestersgraad aan die Rice University van Houston, Texas behaal hy sy doktorsgraad aan die Universiteit van Pretoria. Hy tree as solis op met verskeie Suid-Afrikaanse simfonieorkeste, sowel as die Varna Filharmoniese orkes in Bulgarye. Hy doseer tans musiek aan die Universiteit van Pretoria, sowel as by die Afrikaanse Hoër Seunskool in Pretoria.
Renchia Grobbelaar is nog ‘n begaafde kunstenaar wat die gehoor sal vergas met uiteenlopende werke wat van die Baroktyd se Bach-komposisie vir pyporrel tot ‘n vertolking van “Bohemian Rhapsody” op die klassieke kitaar sal strek.
Renchia beskik oor ‘n Unisa lisensiaat in Kerkorrel en ABRSM diploma in viool en het in verskeie orkeste gespeel. Sy hou tans voltyds skool by PEPPS in die stad, waar sy Musiek as vak aanbied.
Verder sal die gehoor getrakteer word op die briljante fluitspel van Chloé Botha, wat in 2018 die eerste plek in Unisa se Beurskompetisie behaal het.
Haar klavierbegeleiding sal behartig word deur Emile Vermeulen, wat in dieselfde kompetisie tweede geeïndig het.
Chloé is tans besig met B.Mus. Honneursstudies aan die Universiteit van Pretoria, terwyl Emile ‘n finale jaar B.Mus-student is. Hulle sal onder andere werke van Debussy en Gaubert voordra. Emile sal ook sorg vir ‘n voordrag in die Jazz-styl.
Dié eersteklas konsert word by die Breytenbach Ouditorium te Vegastraat 7, Sterpark gehou. Daar is slegs 60 kaartjies beskikbaar en belangstellendes moet dus vinnig spring. Kaartjies kos R150 vir volwassenes en R100 vir kinders onder 12.
Becker kan by 082 457 8171 bereik word vir kaartjies of verdere inligting.
Storie: BARRY VILJOEN
>>barryv.observer@gmail.com